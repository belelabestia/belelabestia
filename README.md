# Bel è la Bestia

## Su di me (in ordine circa sparso)

- Sono un essere umano, molto essere ma poco umano.
- Sono nato a Milano il 21 Marzo 1991: nel giorno in cui inizia la primavera, nell'anno in cui iniziò il web.  
- Nella vita ho amato la musica e l'intrattenimento, la lettura e la scrittura, la scienza e la filosofia, la fisica e l'informatica.

Ho amato il punk italiano e un po' quello americano, la dance e la prima musica elettronica italiana ed europea; poi la drum & bass, il jazz, l'electro swing, molti tipi diversi di metallo. Ho suonato la chitarra e cantato per 10 anni; ho inciso 2 album con 2 band; oggi suonicchio la batteria per conto mio.

Ho fatto il PR, ho organizzato feste e concerti, ho gestito una discoteca; non è finita bene. Mi sono riciclato nelle telecomunicazioni e poi nell'informatica. Imparo e cambio in fretta, ma in fin dei conti sono sempre io. Metto la creatività al servizio del ragionamento e il ragionamento al servizio della creatività.

La scrittura e la lettura mi hanno salvato l'adolescenza; Seneca, Epitteto e Marco Aurelio mi hanno salvato la vita. Ho amato scrivere, ma non mi riesce più come una volta.

Le relazioni sentimentali mi hanno chiarito molte idee. Mi piacciono le donne e le relazioni aperte; con le relazioni chiuse invece ho chiuso. Amo spontaneamente e profondamente, odio con leggerezza e superficialmente.

Ho una relazione di lunghissima data con la cannabis.

Sono un gran risparmiatore, un modesto investitore, un ambizioso aspirante imprenditore.

Ho lasciato un lavoro sicuro in un'azienda affermata e ben organizzata per un lavoro dal futuro incerto in un'azienda piccola che da anni navigava a vista. Dopo qualche anno posso dire di aver vinto la più grande scommessa della mia vita finora.

Sono appassionato e assiduamente studioso di programmazione, architettura del software, linguaggi di programmazione, design pattern, project management, metodologie agili, trasformazione digitale, strutture e organizzazioni umane, politica, macroeconomia. Nel mio lavoro e nella mia vita uso attivamente le mie competenze, le mie passioni e la mia creatività per essere un buon capo squadra e un buon essere umano.

Ho un'etica estremista che applico con moderazione; mi dicono che sono strano, ma sempre meno strano di come mi vedo io.

## Sul mio lavoro

Lavoro per la [CAPP srl](https://capp.it/), un'azienda fondata a Milano nel 1973, che si occupa storicamente di software dedicato all'industria in particolare in ambito logistico e di produzione. In pratica, dal software che governa i magazzini automatici e lo spostamento dei pallet in giro per gli stabilimenti, fino alle varie interfacce uomo-macchina che consentono al personale di interagire con l'impianto, con i CRM, con le spedizioni, ecc.

Ho concepito e costituito e attualmente dirigo un ramo aziendale di nome CAPPLite; nel concreto si tratta di una squadra di 4 persone (me incluso). Facciamo [progressive web app](https://it.wikipedia.org/wiki/Progressive_Web_App), in cloud e in stabilimento, in guerra e in pace, in ambienti industriali e di ufficio, in ottica di prodotto e di servizio; sogniamo di realizzare un giorno il grande SaaS che ci svolterà la carriera.

Negli anni abbiamo alacremente dibattuto e strenuamente lottato, tra di noi e con il resto del mondo, per giungere ad un impianto tecnologico e metodologico ben definiti ma soprattutto ben padroneggiati:

- Frontend: Angular (TypeScript)
- Backend: .NET Core/5+ (C#)
- Database: SQL Server, PostgreSQL
- Piattaforme DevOps: GitLab
- Piattaforme di collaborazione da remoto: Microsoft 365

Adottiamo e promuoviamo attivamente un approccio [Agile](https://agilemanifesto.org/) al progetto e all'operatività:

- Lavoriamo senza precisi vincoli di tempo e luogo, focalizzandoci esclusivamente sugli obiettivi, prediligendo lo scambio asincrono di informazioni e materiale di lavoro.
- Preferiamo il confronto franco e informale continuo all'istituzione di regole di condotta.
- Prediligiamo il perseguimento di prassi e abitudini virtuose all'istituzione di regole e procedure.
- Siamo fermamente convinti che la trasparenza sia il modo migliore per condurre ogni tipo di rapporto umano e professionale "nella buona e nella cattiva sorte".
- Siamo fermamente convinti che ogni decisione debba essere guidata dalle informazioni, con sincera curiosità scientifica, e assunta nel più totale pragmatismo.
- Siamo fermamente convinti che l'onere di definire le soluzioni debba spettare all'esperto in materia più che al committente, allo stesso modo in cui l'onere di stabilire le cure spetta al medico più che al paziente.

## Sui miei canali

Sono sulle seguenti piattaforme, ma non pubblico regolarmente su nessuna di esse; dipende principalmente dal tempo libero e dall'insonnia.

- [YouTube](https://www.youtube.com/channel/UCVs9VADWt5uaYKKd3PkKOGw): video su programmazione, linguaggi, vita lavorativa e qualche volta cose un po' più vlog e a volte persino "pop"
- [Facebook](https://www.facebook.com/belelabestia): le stesse cose di YouTube più qualche video più breve e qualche post scritto.
- [GitHub](https://github.com/belelabestia): un progetto nuovo ogni morte di papa, ormai dirigo e coordino molto di più di quanto effettivamente non produca attivamente; un po' mi dispiace, un po' no.
- [Sito web](https://belelabestia.it/): qui c'è solo una scritta che dice che prima o poi farò qualcosa con questo sito web.
